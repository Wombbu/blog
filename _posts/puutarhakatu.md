---
title: "Myrskyä Tampereen kaupunkisuunnittelussa. Mitä tapahtui Puutarhakadulle?"
excerpt: "Kaupunginhallituksessa on ristivetoa"
date: "2024-03-19T17:00:00.000Z"
readingTime: "4"
tags: "Tampere, Liikenne, Kaupunkisuunnittelu"
coverImage:
  url: "/assets/blog/puutarhakatu/cover.jpg"
  desc: "Viherkatu"
  credit: "Puutarhakatu yleisuunnitelmaraportti"
  license: "Tampereen kaupunki"
  licenseLink: "https://tampere.cloudnc.fi/download/noname/%7B059770b8-7ab4-4cbb-b6c5-39121af9d612%7D/8301762"
---

Muutama viikko sitten Tampereen Yhdyskuntalautakunnassa päätettiin rakentaa läntiseen keskustaan viherkatu. Katu rakennettaisiin Puutarhakadulle joka on kiireellisesti remontin tarpeessa.

Lautakunnalla oli kaksi vaihtoehtoa kadun tulevaisuudeksi. Viherkatu ja tavallinen katu. Päätös oli selvä. Viherkatu valittiin 8 - 5 enemmistöllä. Kannatusta tuli Perussuomalaisista, SDP:stä, Vihreistä, Kokoomuksesta ja Vasemmistoliitosta. Myös asiantuntijoiden laatimassa raportissa suositeltiin viherkatua.

> Pyöräkatuvaihtoehto on liikenteellisten ja teknisten arviointien perusteella suositeltavin ratkaisu Puutarhakadulle.

Kuluu muutama päivä, ja törmään Facebookissa Kokoomuksen Antti Ivanoffin (kok.) viherkatua kritisoivaan kommenttiin. Alan epäillä, että asiaa ei ole vielä taputeltu.

Ennen kuin kerron miten tapahtumat etenivät, kerron miksi Yhdyskuntalautakunnssa päädyttiin viherkatuun.

<infocard label="Yhdyskuntalautakunta">Yhdyskuntalautakunnassa 13 puolueiden valitsemaa kaupunkikehitykseen perehtynyttä poliitikkoa päättää mm. katujen suunnittelusta.</infocard>

## Seitsemän syytä päätöksen takana

### Katuvihreä

Muistatteko kun Tampereella poistettiin katuvihreää 2010-luvun lopulla oikein urakalla? No nyt tehtäisiin täyskäännös.

![Puutarhakdun viherkatu suunnitteluaineistosta](/assets/blog/puutarhakatu/viherkatu-piirretty.jpg)

Viherkadulla oli vaihtoehtoon verrattuna **kolminkertainen** määrä istutuksia kadussa ja kolmannes enemmän katupuita. Katupuut olivat kunnollsia leveäkasvuisia. Hylätyssä vaihtoehdossa puolet uusista puista olisivat pylväsmallisia riukuja.

![Satakunnankadulla on kunnon puita ja riukuja. Kuvat otettu samana päivänä.](/assets/blog/puutarhakatu/pylvasvaahterat.jpg)

### Kävely

Hylätyssä vaihtoehdossa pohjoispuolen hyvin vilkas jalkakäytävä olisi kaventunut melko paljon. Viherkadulla sen sijaan jalkakäytävät levenevät. Tämä on tärkeää, sillä Puutarhakadulla on paljon kävelijöitä. Kävelyä on itse asiassa n. tuplat autoliikenteeseen verrattuna.

![Viherkadulla on enemmän tilaa kävelyyn, enemmän varjoa ja enemmän pensaita](/assets/blog/puutarhakatu/kavely-viherkatu.jpg)

![Hylätyssä vaihtoehdossa on vähemmän tilaa kävelyyn ja puolet puista on pylväsmallisia](/assets/blog/puutarhakatu/kavely-vaihtoehto.jpg)

### Pyöräily

Puutarhakatu on osa keskustan läpi kulkevaa pyöräilyn pääväylää. Pyöräilyn määrät ovat suuria. Muutama vuosi takaperin pyöriä kulki kadulla enemmän kuin autoja. Koska kadulla on paljon liiketilaa, myös lastausta on paljon. Lastausta ei ole otettu aiemmassa katusuunnittelussa lainkaan huomioon.

Tampereella pyöräilevät tuntevatkin Puutarhakadun suorastaan legendaarisen maineen lastauspaikkana. Pyörätieltä pitää jatkuvasti poukkoilla joko ajoradalle tai jalkakäytävälle.

<tweet id="1336257586191085569"></tweet>

Hylätyssä vaihtoehdossa lastaus tapahtuisi käytännössä pyörätieltä. Viherkadulla ei. Viherkadulla ajettaisin ajoradalla kuten muuallakin keskustassa. Kadulla olisi 20 km/h nopeusrajoitus, joten ajaminen olisi turvallista. Tätä ratkaisua kutsutaan pyöräkaduksi. Se on Suomessa toimivaksi todettu ratkaisu. Olikin jo aika myöntää, että pyörätie ei tälläisessä tilassa toimi.

Raportissa etenkin pyöräkadun selkeyttä ja turvallisuutta risteystilanteissa kehuttiin

> Pyöräkadunvaihtoehdossa edut tulevat esiin erityisesti risteyksissä, sillä pyöräliikenne noudattaa autoliikenteen liikennesääntöjä. Liikennetilanteet ovat kaikille yksinkertaisempia, ja konfliktipisteiden määrä vähenee. Keskustan hitaan liikkumisen alueen vähäliikenteisillä tonttikaduilla liikutaan niin ikään ajoradalla, joten liittyminen pyöräkadulle on luontevampaa kuin pyörätielle.

### Pysäköinti

Viherkadulla henkilöautojen parkkitilaa on hylättyyn vaihtoehtoon verrattuna paljon enemmän. Viherkadulla 16 ruutua. Hylätyssä vaihtoehdossa 10. Pyöräparkkeja viherkadulla on 10 enemmän (30 vs 40)

### Turvallisuus

Muistatteko kun Puutarhakadulla kuoli jalankulkija kuorma-autoilijan yliajamana kolme vuotta sitten? Itse valitettavasti muistan. Kuorma-autoa työkseni ajaneena tiedän että kuorma-autosta on erittäin vaikea nähdä oikealle alaviistoon. Tästä syystä toivotin viherkadun tervetulleeksi. Hylätyssä vaihtoehdossa pyörällä ajavat ovat oikealle kääntyvän kuorma-auton kuolleessa kulmassa

![Hylätyssä vaihtoehdossa pyörällä kulkevilla on riski jäädä raskaan liikenteen kuolleeseen kulmaan Hämeenpuiston risteyksessä](/assets/blog/puutarhakatu/tormays.jpg)

### Lämpösaarekeilmiö

Tiesitkö, että Puutarhakatu on Tampereen ja Suomen lämpösaarkeilmiön pahinta aluetta? Tehokas ja viihtyisä tapa torjua lämpösaarekeilmiötä on katuvihreä. Viherkatu sopiikin juuri täydellisesti Puutarhakadulle. Seuraavassa twiittiketjuni 2010-luvun katuvihreän poistamisesta ja lämpösaarekeilmiöstä Tampereella:

<tweet id="1595888229575704584"></tweet>

### Yrittäjät

Viherkatu mahdollistaa yrittäjille kadun käyttämisen liiketoimintaan paremmin kuin hylätty vaihtoehto.

## Viherkatu torpataan

Aavistukseni osui oikeaan. Kaupunginhallituksen kokouksessa Kokoomuksen edustaja ehdottaa että Puutarhakatu otetaan uudelleen käsittelyyn kaupunginvaltuustossa. SDP:n edustaja kannattaa.

Kummolan tultua pormestariksi Tampereella on tullut tavaksi yliajaa yhdyskuntalautakunnan päätöksiä kaupunginhallituksessa. Kun päätös ei miellytä, uusi päätös voidaan tehdä asiaan perehtyneen lautakunnan sijaan kaupunginvaltuustossa jossa rivivaltuutetut eivät ole ehtineet perehtyä katusuunnitteluun.

Kaupunginhallitus hylkää viherkadun. Puutarhakatu rakennetaan aiemmin hylätyn vaihtoehdon mukaisesti.

Kalervo Kummola ilmoittaa syyn hylkäämiselle [Aamulehdessä](https://www.aamulehti.fi/tampere/art-2000010302411.html).

**"Kaupunginhallitus piti huonona ja vaarallisena ratkaisuna sitä, että ajoradalla ajellaan sikin sokin molempiin suuntiin"**

Piti hieraista silmiäni. Vastavirtapyöräily Tampereella on sallittua ja arkipäivää

- Lähteenkadulla
- Pinninkadulla
- Kyllikinkadulla
- Tuomiokirkonkadulla
- Otavalankadulla
- Verkatehtaankadulla
- Pellavatehtaankadulla
- Kyttälänkadulla
- Ojakadulla
- Sukkavartaankadulla
- Aleksanterinkadulla
- Aleksis Kivenkadulla
- Hallituskadulla
- Puuvillatehtaankadulla
- Papinkadulla
- Pyhäjärvenkadulla
- Kurilankadulla
- Mariankadulla
- Mustalahdenkadulla

Paljon hyvää menetetään mutta eipä _ajella sikin sokin molempiin suuntiin_.

Muutosvastarintaiset poliitikot saivat haluamansa.

Nämä hetket saavat miettimään ehdolle asettumista tulevissa kunnallisvaaleissa. Ehkäpä.
