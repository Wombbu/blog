---
title: "Kun Tampereella juhlittiin betonipihoja"
excerpt: "Tamperelaiset poliitikot juhlivat betonisia pihakansia. Miksi?"
date: "2024-02-13T17:00:00.000Z"
readingTime: "3"
tags: "Asuminen, Liikenne, Talous"
coverImage:
  url: "/assets/blog/betonipihat/cover.jpg"
  desc: "Betoninen pihakansi"
  credit: "Lauri Nevanperä"
---

Selasin vähän aikaa sitten Tampereella myytäviä asuntoja. Silmiin pisti taloyhtiö, johon oli tullut myyntiin peräti **seitsemän** asuntoa. Suurin osa perheasuntoja.

Taloyhtiössä oli pihakansiremontti.

Myynti-ilmoituksista selvisi, että 49 autopaikan betonikannen uusimisen kustannus on yli 2 miljoonaa euroa. Tämä oli monelle liikaa.

Kaksi päivää kuluu. Luen Facebookista kun tamperelainen kunnallispoliitikko Antti Ivanoff (kok) [juhlii](https://www.facebook.com/groups/599370287268328/posts/1612627105942636/?comment_id=1614691589069521), että Hakametsään rakennetaan pihakannet parkkitalon sijaan. Autolle on näin lyhyempi matka.

<infocard label="Pihakansi">Pihakansi on taloyhtiön betonipiha, jonka alle on kaivettu autoluola. Parkkiruudun rakennuskustannus pihakannen alle on 50 000 €</infocard>

Samassa viestissä Ivanoff kiroaa uutta asuinaluetta, Hiedanrantaa, jossa autolle täytyy kävellä sadasta metristä neljään sataan metriin. _"Jälkipyykki on nyt tärkeää, jotta tämä jäisi yksittäiseksi kokeiluksi, josta voidaan oppia"_

Kaupunginvaltuustossa Hiedanrannan kävelymatkoista nousi keskustelu. Muun muassa Perussuomalaisten kunnallispoliitikko Lassi Kaleva [kritisoi matkaa parkkitalolle](https://yle.fi/a/74-20072342).

On totta että parin sadan metrin kävely vaikeuttaa autolla tehtäviä matkoja. Kalevalla ja Ivanoffilla on pointti, mutta **asia ei ole lainkaan näin yksioikoinen**.

## Hinta

Yhden parkkiruudun rakentaminen betonikannen alle [maksaa keskimäärin 50 000 €](https://www.rakli.fi/wp-content/uploads/2019/06/kaavamaaraysten_kustannusvaikutukset_raportti_nettires.pdf). Ruutuja ei saada myytyä tällä hinnalla, ja kulut leivotaan asuntoihin.

Maksaisitko 50 000 euroa parkkiruudusta? Et maksaisi. Hinnat leivotaan asuntoihin.

![Maksaisitko parkkiruudusta täällä 50 000 euroa?](/assets/blog/betonipihat/pihakansi.jpg)

## Ylläpidon hinta

Pihakansi uusitaan n. 60 vuoden välein. Hintaluokka on miljoonissa, kuten aikaisemmin kertomassani taloyhtiössä, josta on tullut erityisen paljon perheasuntoja myyntiin. Perheasunnolle remontin hinta on n. 40 000 euroa.

Remontti ajoittuu monesti samaan aikaan putkiremontin ja julkisivuremontin kanssa.

## Viihtyvyys

Pihakansi on yhtä kuin betonipiha. Kun piha on betonia, siinä on vaikea kasvattaa mitään. Nurmi ja jotkut pensaat voivat menestyä, mutta omakotitalomaisia vehreitä pihapiirejä on turha unelmoida.

Kasvillisuus revitään joka tapauksessa pois seuraavan remontin koittaessa.

Tiiviin asutuksen ei tarvitse olla asfalttia ja betonia. Siitä todisteena tämä video Helsingin Grand Central hotellista.

<tweet id="1610671736806309889"></tweet>

## Liikenne asuinalueiden sisällä

Rehellinen kysymys: Haluatko naapurustoosi enemmän vai vähemmän liikennettä?

Pihakansi tuo liikenteen naapuruston sisälle.

Parkkitalo asuinalueen reunalla rauhoittaa naapuruston kadut.

![Tiivis Hervanta on tunnettu rauhallisesta luonnosta. Autolle kävellään muutama sata metriä.](/assets/blog/betonipihat/hervanta.jpg)

## Mitä tamperelainen haluaa?

Sanoisin että tavallinen tamperelainen ei halua että hänen valintansa maksatetaan jollain toisella. Tavallinen tamperelainen ei halua maksaa asumisestaan liikoja, eikä halua kustantaa ylimääräistä 40 000 € remonttia taloyhtiössään. Tavallinen tamperelainen haluaa, että hänen kotipihansa on vehreä ja asuinalue rauhallinen ja turvallinen.

Uskon että tavallinen tamperelainen autonomistaja on valmis kävelemään muutaman sata metriä autolle vastineeksi näistä.

Hakametsässä parkkitalo vaihtui poliittisen painostuksen vuoksi pihakanteen. Tämän myötä Hakametsään muuttava tavallinen tamperelainen joutuu hyväksymään, että hänen auton säilytyksensä subventoidaan muiden toimesta, hänen asuntoonsa tulee ylimääräinen 40 000 € remontti, ja hänen kotipihansa on betonia.

## Tulevaisuus on parempi

Antti Ivanoff on Kokoomuksen valinta kaavoituksesta päättävään yhdyskuntalautakuntaan, eli hänet on valittu määrittelemään ja vetämään Kokoomuksen linjaa parkkeerauskysymyksessä. Aivan kenestä tahansa ei siis ole kyse.

Voit kuitenkin olla huoleti. On selvää, että tulevaisuuden asuinalueet ovat nykyisiä paljon vehreämpiä, turvallisempia ja ihmisläheisempiä ja taloudellisesti vahvempia. Väittely Hiedanrannasta on identiteettipolitiikkaa, mutta suuri pyörä kulkee kohti asuttavampaa ja taloudellisesti vahvempaa Tamperetta.

Keskitetty parkkeeraus on ollut arkipäivää Tampereella jo 50 vuotta. Hervannassa parkkeeraus on keskitetty, eikä useimpien talojen eteen pääse autolla. Koittakaapa kertoa hervantalaiselle, että leikkipihojen ja vanhojen puiden sijaan teidän talojen edessä tulisi olla parkkeerausta, jotta ei tarvitsisi kävellä autolle. Hervannassa asuneena voin taata, että ehdotusta pidettäisiin järjettömänä.

Jos parkkeerauksen etäisyys on tärkeämpi kuin edellä mainitut seikat, ymmärrän tämän hyvin. Onneksi tähän tarpeeseen on Tampereella arviolta 100 000 asuntovaihtoehtoa. Ja onpa muuten hyvä että on tätä valinnanvaraa!

<infocard label="Tampereen uusi tapa">Tampereella on alettu kaavoittamaan asuinalueita, joissa parkkeeraus keskitetään parkkitaloihin naapuruston reunalle. Tämä mahdollistaa vehreät ja rauhalliset asuinalueet. Autolla saa kuitenkin ajaa naapurustossa. Malli on tuttu Keski-Euroopasta ja Hervannasta</infocard>
