---
title: "Aamulehti Moro-liitteen viisi väitettä Tampereen keskustasta"
excerpt: "Moro-liitteen päätoimittaja viljelee syytöksiä keskustalogistiikan tilasta. Perataan faktat."
date: "2024-05-26T05:35:07.322Z"
readingTime: "5"
tags: "Tampere, Liikenne, Elinvoima"
coverImage:
  url: "/assets/blog/al-moro-logistiikka/cover.jpg"
  desc: "Brutalismia. Lontoon ikonisten Barbican-tornien edessä oli samanhenkinen kuorma-auto."
---

Juttelin pari viikkoa sitten alaa vaihtaneen jäteauton kuljettajan kanssa. Ennen ohjelmistoarkkitehdin uraani olin muutaman vuoden kuorma-autokuskina, ja juteltavaa riitti keskustan logistiikan vaikeudesta.

Kelataan muutama viikko eteenpäin, ja Aamulehti Moro-liitteen päätoimittaja Jari Mylläri kritisoi [pääkirjoituksessaan](https://www.aamulehti.fi/moro/art-2000010444544.html) kaupungin työntekijöitä ja luottamushenkilöitä aivan urakalla keskustalogistiikan ongelmista:

> Kaupungin virka- ja luottamushenkilöt ovat huolissaan keskustan elinvoimasta ja vielä jäljellä olevien yritysten toimintamahdollisuuksista. Samaan aikaan jopa samat virka- ja luottamushenkilöt heikentävät elinmahdollisuuksia omilla päätöksillään ja toimillaan.<a href="https://www.aamulehti.fi/moro/art-2000010444544.html"><cite>Aamulehti Moron päätoimittaja Jari Mylläri</cite></a>

Vanhana kuorma-autonkuljettajana tiedän, että keskustalogistiikka on vaikeaa. [Moro-liitteen artikkelissa](https://www.aamulehti.fi/moro/art-2000010430235.html) haastatellut nykytilaa kritisoivat jakeluauton kuljettajat ovat oikeassa. 

Kiitos kuljettajille että toitte näkökantaanne esille ja tsemppiä tärkeään työhön. Keskustassa on vaikea tehdä logistista työtä, ja asiaa täytyy parantaa. Olen pitänyt logistiikkaa esillä [pysäköintipolitiikan päivityksen](https://www.tampere.fi/sites/default/files/2024-03/tampereen_pysakointipolitiikka_2024-2040_11.3.2024.pdf) työpajassa ja [keskustan liikennejärjestelmäsuunnitelman](https://www.tampere.fi/sites/default/files/2024-04/tampereen_ljs_raporttiluonnos.pdf) työpajassa.

<maps-embed mapMode="streetview" fov="90" location="61.496371, 23.757159" heading="255" pitch="0" caption="Logistiikkaa ei ole vanhanaikaisessa katusuunnittelussa huomioitu lainkaan. Miten hoitaisit logistiikan täällä?"></maps-embed>

Aamulehti Moron [pääkirjoituksessa](https://www.aamulehti.fi/moro/art-2000010444544.html) syytettiin viranhaltijoita kuin viimeistä päivää. Nyt perataan pohjautuuko pääkirjoituksen maalaama tarina faktoihin vaiko mututuntumaan.

## Viisi väitettä

> Samaan aikaan jopa samat virka- ja luottamushenkilöt heikentävät elinmahdollisuuksia omilla päätöksillään ja toimillaan. <a href="https://www.aamulehti.fi/moro/art-2000010444544.html"><cite>Aamulehti Moron päätoimittaja Jari Mylläri</cite></a>

> jakelun vaikeutuminen johtuu pelkästään poliittisista päätöksistä ja pysäköinninvalvonnan ja kaupunkiympäristön ja liikennejärjestelmän suunnittelun epäonnistumisesta. <a href="https://www.aamulehti.fi/moro/art-2000010444544.html"><cite>Aamulehti Moron päätoimittaja Jari Mylläri</cite></a>

Mylläri antaa ymmärtää, että viranhaltijat heikentävät lastausmahdollisuuksia. Kiinnostava väite. Minulla sattuu olemaan henkilökohtaista kokemusta asiasta. 

Lähetin muutama vuosi sitten Tampereen viranhaltijoille viestin Kyttälän alueen logistiikan ongelmista. Tilanne oli huono yrityksille, asukkaille ja kuskeille. 

Muutaman kuukauden kuluttua Verkatehtaankadulle oli tullut useita lastauspaikkoja. En tiedä tehtiinkö muutoksia viestini johdosta vai oliko tämä sattumaa. Joka tapauksessa tämä oli suuri positiivinen muutos jota myös kuskit kiittelivät [Moro-liitteen artikkelissa](https://www.aamulehti.fi/moro/art-2000010430235.html).

<maps-embed mapMode="directions" origin="Verkatehtaankatu 1, Tampere" destination="Verkatehtaankatu 21, Tampere" mode="walking" caption="Verkatehtaankadulla logistiikan ongelmat on saatu ratkaistua kiitos viranhaltijoiden" zoom="15"></maps-embed>

Uusittavalle Puutarhakadulle lastauspaikkoja tulee peräti kuusi. Hämeenkadulla on lastauspaikat. Jokaisessa uudessa katusuunnitelmassa huomioidaan lastaus aivan eri tavalla kuin aiemmin.

Keskustan liikennejärjestelmäsuunnitelman [loppuraporttiluonnoksessa](https://www.tampere.fi/sites/default/files/2024-04/tampereen_ljs_raporttiluonnos.pdf) mainitaan: *Autokehän sisälle rakennetaan kuormauspaikkoja ja lyhytaikainen huoltoliikenne vapautetaan kadunvarsipysäköinnin maksuista.*

Erinomaista kehitystä. Kiitos viranhaltijoille! Kun kehitys on erinomaista joka alueella, on käsittämätöntä että maakunnan ykköslehden nimissä väitetään että *virka- ja luottamushenkilöt heikentävät elinmahdollisuuksia omilla päätöksillään ja toimillaan*.

![Pelastustyö onnistui hyvin tällä Hallituskadun pätkällä. Entä jos paikalla olisi vinoparkit?](/assets/blog/al-moro-logistiikka/IMG_8513.jpg)

60-00 luvun katusuunnittelun ideologiassa lastausta ei huomioitu ollenkaan, joten kaupunki on edelleen täynnä logistisesti heikkoja katuja. Tästä on turha syyttää nykyisiä viranhaltijoita. **Koskaan aiemmin Tampereella ei ole kiinnitetty näin paljoa huomiota keskustalogistiikkaan.**

Nykytila johtuu edeltävien vuosikymmenten laiminlyönneistä. **Viimein** asiaan puututaan, ja hyvää työtä tekevät viranhaltijat saavat kiitokseksi haukut Aamulehden nimissä. Syytöksiä on helppo heitellä mutta nyt sanon suoraan että silloin pitää olla **suoraselkäisyyttä edes selvittää mistä puhuu**.

> Ei siis ole ihme, että kauppakeskukset kiinnostavat yrityksiä. Entä jos ravintolatkin joutuvat pohtimaan muuttoa? <a href="https://www.aamulehti.fi/moro/art-2000010444544.html"><cite>Aamulehti Moron päätoimittaja Jari Mylläri</cite></a>

Päätoimittajalle tekisi hyvää mennä jakamaan tavaraa Koskikeskukseen. Jakelu kauppakeskuksissa on monesti vaikeampaa kuin kaupunkikeskustassa.
- Ajetaan ahtaaseen huoltokellariin (muista avain)
- Auto parkkiin (toivottavasti mahtuu)
- Huoltokäytävien läpi rullakoiden kanssa
- Hissillä oikeaan kerrokseen
- Kerroksessa kävelyä oikeaan liikkeeseen

Voin taata, että kävelyä tulee n. 10 kertaa se määrä mitä keskustassa.

Veisin tavaraa milloin tahansa mielummin keskustan liikkeisiin kuin kauppakeskukseen. On helpompiakin kauppakeskuksia, mutta keskustassa auton saa useimmiten oven eteen (Kunhan kadulla ei ole parkkiruutuja koko mitalta. Tällöin logistiikka ei toimi.)

> Ei voi olla niin, että kuljettajat työntävät jopa tuhannen kilon painoisia tavarahäkkejä pitkiä matkoja jalkakäytävillä ja yli rotvallien. <a href="https://www.aamulehti.fi/moro/art-2000010444544.html"><cite>Aamulehti Moron päätoimittaja Jari Mylläri</cite></a>

Kuljettajat ovat monesti riuskoja, mutta takaan että Myllärin mainitsemia "tuhannen kilon tavarahäkkejä" ei työnnellä jalkakäytävillä rotvallien yli. Erikoistapauksissa tuhannen kilon lavoja saatetaan kuljettaa sisäpihalta pumppukärryillä. Myllärin tarina on toki tunteikas, mutta realiteettien kanssa sillä ei ole tekemistä.

> Ei siis ole ihme, että kauppakeskukset kiinnostavat yrityksiä. Entä jos ravintolatkin joutuvat pohtimaan muuttoa?

Tampereen keskusta on muuten muutama päivä sitten kruunattu toista vuotta peräkkäin Suomen elinvoimaisimmaksi kaupunkikeskustaksi. Tämä ei sovi Aamulehti Moron agendaan, mutta ajattelinpa että ansaitsette tietää.

<tweet id="1793933100260470890"></tweet>

## Ammattitaitoa vaaditaan

Enemmistö kuskeista osaa työnsä hyvin, vaikka se keskustoissa haastavaa onkin. Osalla kuljettajista ammattitaito ei kuitenkaan riitä keskusta-ajoon. Seurauksena on kuvankaltaisia tilanteita:

![Tämä ei vaatine selityksiä.](/assets/blog/al-moro-logistiikka/20190918_110414.jpg)

![Mahtuukohan moottoriliikenne (1 auto minuutissa) nyt varmasti ohi?](/assets/blog/al-moro-logistiikka/verkatehtaankatu2.jpg)

Maksimaalisen haitan periaatteen mukaan tehdyistä pysäytyksistä saa ja pitääkin sakottaa. Kuljettajien ammattikuntaa ei kuitenkaan saa näistä leimata. Kiitokset heille jotka tekevät työnsä ammattiylpeydellä. Pitää myös muistaa, että pahuuttaan ei kukaan pysäköi väärin.

![Poliisilla on hyvät ohjeet joilla sakkoja ei tule](/assets/blog/al-moro-logistiikka/poliisi-ohjeistus.jpeg)

## Mikä ratkaisuksi?

Keskustojen kadut ovat ahtaita. Tilaa ei riitä kaikelle. Taloudellisesti vahvaa ja asukkaille pehmeää keskustaa ei luoda ottamalla kaikki tila moottoriliikenteelle. Tätä on yritetty 60-luvulta lähtien, ja poikkeuksetta epäonnistuttu. Asfalttinen läpiajokeskusta ei ihmisiä kutsu.

Tästä syystä tarvitaan järkeviä tilankäytöllisiä ratkaisuja. Kapeilla kauppakaduilla kuten Verkatehtaankadulla ongelmat ovat erityisen suuria.

Viihtyisyyttä ja hyvää kävely-ympäristöä siis tarvitaan jotta asiakkaat tulevat. Nykymalli ei toimi.

![Verkatehtaankatu toimii nyt logistiikkaan ja läpiajoon mutta ei mihinkään muuhun.](/assets/blog/al-moro-logistiikka/verkatehtaankatu-nykytila.jpg)

Logistiikan pitää toimia myös tulevaisuudessa. En usko, että tämä onnistuu kapeilla kaduilla perinteisellä mallilla kuten seuraavassa:

![Perinteistä katusuunnittelua. Käytännössä kuorma-autot jätettäisiin jalkakäytävälle. Ei toimi.](/assets/blog/al-moro-logistiikka/verkatehtaankatu-ehdotus.jpg)

Kadulla kävelee huipputunnin aikana 600 ihmistä tunnissa, eli väylää tarvitaan. Ratkaisuna on pihakatu jolla lastaus on sallittu muillakin kuin merkityillä paikoilla. Jaettu tila takaa kävely- ja autoliikenteen sujuvan kulun ja lastaamisen. Ratkaisu on myös viihtyisin.

![Pihakatu on hyvä kompromissi kapeilla liikekaduilla](/assets/blog/al-moro-logistiikka/verkatehtaankatu-ehdotus2.jpg)

Kaikkein paras ratkaisu olisi kävelykatu. Tämä kun mahdollistaisi kesäterassit ja talviterassit kuten Plevnassa ja Pyymäellä, ja samalla kasvattaisi alueen yritysten liikevaihtoa (keskimäärin liikevaihto nousee yli 20% kävelykadun yrityksillä). Tämä ei kuitenkaan ole mahdollista, sillä keskustan kehitys lukitaan Kummolan pormestariuden aikana vuoteen 2040 asti. Kirjoitan tästä lisää myöhemmin

![Muokkasin Plevnan talviterasseja Verkatehtaankadulle vuosi sitten julkaisemassani [Visio Kyttälässä](https://laurinevanpera.fi/posts/elinvoimaa-tampereen-keskustaan)](/assets/blog/al-moro-logistiikka/verkatehtaankatu-talvi2.jpg)

<infocard label="Muutosta?">Kuulet minusta ensi vuoden kunnallisvaaleissa. Tästä lisää myöhemmin.</infocard>

## Kohti tulevaisuutta

Toivotan kaupungin viranhaltijoille voimia asiantuntijatyön tekemiseen. Se ei ole aina helppoa tässä kaupungissa.

Uskon että tamperelaisten enemmistö tietää, että kaupunkia kehitetään asiantuntijuudella ja vahvalla osaamisella, vaikka se yritetään tiettyjen päätoimittajien osalta spinnata aivan muuksi. 

[Tämä Aamulehden kolumni](https://www.aamulehti.fi/kolumnit/art-2000009179499.html) käsitteli erinomaisesti luottamuspääomaa. Luottamus on vaikea rakentaa mutta helppo menettää. Jos lehden nimissä kirjoitellaan katteettomia syytöksiä tunteellista tarinaa tukemaan, tällä on vaikutusta luottamuspääomaan. Tämä kannattaa pääkirjoitusta tehdessä pitää mielessä.

Mielestäni Aamulehden pääkirjoitukset ovat laadukkaita ja luottamuspääomaa kasvattavia. Mukaan mahtuu joskus [suoranaisia poliittisia mainoksia](https://www.laurinevanpera.fi/posts/aamulehti), mutta [nämä osataan korjata](https://www.aamulehti.fi/paakirjoitukset/art-2000010395336.html), vaikka lehden linja siinä vähän heitteleekin.

Moro-liitteen pääkirjoituksissa näitä huteja tulee kokemukseni mukaan useammin. Tällä kertaa sijaiskärsijänä on kaupungin virkakunta. Mieleen tulee englanninkielinen sanonta *no good deed goes unpunished*, eli *mikään hyvä teko ei jää rankaisematta*.

Moro-lehden kirjoittelu on väistämättä laskenut luottamuspääomaani. Totean nykyisin lehtimyyjille kohteliaasti **Kiitos tarjouksesta. Aamulehti on laadukas lehti, mutta Moro-liite on mielestäni poliittinen julkaisu, enkä halua tästä syystä lehteä tilata**.

<infocard label="Tarvitseeko vallan vahtikoira vahtimista?">Media on vallan vahtikoira ja arvostan tiedonvälitystä sekä toimittajien tärkeää työtä. Välillä kuitenkin tuntuu, että tietyt vallan vahtikoirat tarvitsevat itsekin vahtimista. Tätä aion jatkaa myös tulevaisuudessa. Jos aihe kiinnostaa, tilaa ilmoitukset Whatsappiin</infocard>

<getnotified></getnotified>