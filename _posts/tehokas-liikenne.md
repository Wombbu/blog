---
title: "Liikkumisen vapaus Tampereella"
excerpt: "Mitä on tehokas ja taloudellisesti vahva liikenne?"
date: "2024-03-03T17:00:00.000Z"
readingTime: "3"
tags: "Tampere, Liikenne, Talous"
coverImage:
  url: "/assets/blog/tehokas-liikenne/cover.jpg"
  desc: "Hervannassa sillanrakentaminen on jäissä"
  credit: "Lauri Nevanperä"
---

Pari päivää sitten odottelin jalankulkijavalojen vaihtumista Satakunnankadulla. Valokiertoa oli muokattu pari päivää sitten, ja päätin kellottaa ylitykseen menevän ajan. Aikaa kului noin kaksi ja puoli minuuttia.

Kävelijät odottavat, sillä Satakunnankatu on osa keskustan henkilöautoille priorisoitua kehää. Kaksi ja puoli minuuttia on pitkä aika tien ylittämiseen, mutta Satakunnankatu on priorisoitu henkilöautoliikenteelle. Tämä on ymmärrettävää.

## Vapaus

Liikenteessä toisen vapaus syö toisen vapautta ja se on luonnollista.

- Satakunnankadulla kävelijät odottavat, eikä pyörällä voi ajaa.
- Hämeenkadulla ei voi henkilöautoilla.
- Hervannan valtaväylä on luotisuora, mutta pyörällä sompaillaan milloin missäkin.
- Sampolan risteyksessä raitiotie kulkee etuoikeutettuna ja muut odottavat.
- Keskustassa on pari korttelinväliä kävelykatuna, eikä näiden läpi voi ajaa autolla.

Parannettavaa on monin paikoin, mutta useimmiten vapauksien rajoittamiselle on selkeä syy.

Hyvä tavoite on kuitenkin minimoida vapauden menetys. Eri kulkumuodot rajoittavat toisiaan eri tavalla.

Satakunnankadun liikennevaloissa odotellessani mieleeni tuli vertailu. **Kuinka pitkään risteävä liikenne joutuu odottamaan Hämeenkadulla?**

## Satakunnankatu VS Hämeenkatu

Satakunnankatu on henkilöautoilun pääväylä. Hämeenkatu on muiden kulkumuotojen pääväylä.

Hämeenkadun läpi kulkee vuorokaudessa n. **90 000** ihmistä
Satakunnakadun läpi kulkee vuorokaudessa n. **30 000** ihmistä.

Satakunnankadulla risteävä kävelyliikenne odottaa n. **2 minuuttia**.
Hämeenkadulla risteävä henkilöautoliikenne pääsee läpi **odottamatta**.

Ajoittainen henkilöauto päästetään Hämeenkadun yli ilman sen kummempaa odotusta, kuten seuraavalla videolla:

<youtube videoid="eh1VA4tnMKM" caption="Hämeenkadulla risteävä liikenne pääsee ylittämään ilman odottelua"></youtube>

**Aikamoista.**

Tehokkuus on saatu aikaan käyttämällä ruuhkautumattomia kulkumuotoja. Raitiotie, bussit, kävely, pyöräily eivät ruuhkaudu. Pullantuoksuinen Hämeenkatumme välittää eleettömästi

- 3 x enemmän ihmisiä kuin Satakunnankatu
- Lähes 2 x enemmän ihmisiä kuin Tampere-Helsinki moottoritie.

Hämeenkadulla on rajoitettu autoilun vapautta, mutta vastineeksi sen välityskyky on kasvanut, siitä on tullut viihtyisämpi ihmisille, pyöräily on sallittu ja risteävän suunnan autoliikenne pääsee yli stop & go -taktiikalla.

## Tehokas liikenne tuo vapautta

### Liikkumisen vapaus

Kun liikenne on tehokasta, se rajoittaa muiden ihmisten liikkumisenvapautta mahdollisimman vähän. Tehoton liikenne ruuhkautuu, ja viivyttää ruuhkautumatonta liikennettä.

<youtube videoid="cD0rvxCcANw" caption="Videon ihmiset täyttäisivät vajaan bussillisen tai neljäsosan ratikasta "></youtube>

### Vapaus asua viihtyisässä ympäristössä

Kyse on myös vapaudesta asua ja liikkua hyvässä elinympäristössä. Seuraava video kuvaa Tampereen keskustan tilankäyttöä. Alueen asukkaista enemmistö on autottomia, ja liikevaihdosta 71% tulee muilla kulkumuodoilla kuin autolla.

<youtube videoid="WYe-tRoCHPQ" caption="Tampereen keskusta satelliittikuvissa"></youtube>

### Vapaus elää turvallisesti

Turvallisuus on etenkin lapsiperheille tärkeä vapaus. [Aamulehden uutispäällikkö pohti juuri lapsensa koulutien turvallisuutta](https://www.aamulehti.fi/kolumnit/art-2000010258443.html)

### Taloudellinen vapaus

Tehottomat liikennemuodot vaativat monesti veronmaksajille kalliita ratkaisuja, eli taloudellisen vapauden rajoittamista.

![Hervannassa valtaväylä jakaa kaupunginosan kahtia. Siltojen rakennus on jäänyt kesken kustannussyistä.](/assets/blog/tehokas-liikenne/cover.jpg)

<infocard label="Näin Tampereella liikutaan">Tampereen matkoista 34% kuljetaan kävellen, 8% pyörällä, 13% joukkoliikenteellä, 32% henkilöauton kuljettajana, 11% henkilöauton matkustajana ja 2% muilla tavoin</infocard>

## Henkilöautolle on paikkansa

Henkilöautoliikenteelle on paikkansa. Se on monille kätevä helpotus arjessa ja juhlassa. Monella on tilanne, jossa henkilöauto on ainoa käytännöllinen tapa tehdä esimerkiksi työmatka. Moni käyttää henkilöautoa harrastuksiin. Tämä on täysin ok, ja tarpeelliset henkilöautomatkat on turvattava. Ei henkilöautoilua tule hävetä.

Täytyy kuitenkin ymmärtää, että liiallisesti käytettynä se rajoittaa muiden ihmisten vapautta.

**Liikenteen ohjenuoraksi sopii vapaus ja vastuu.** Täytyy olla vapaus valita kulkumuotonsa, ja valinnasta täytyy kantaa vastuu. Kulki sitten kävellen, pyörällä, julkisilla tai henkilöautolla.

- Mikäli kulkumuoto on **ruuhkautuva**, täytyy vastuu kantaa sietämällä ruuhkia ja hyväksymällä että oma kulkumuoto ei voi liiaksi hidastaa muita.
- Mikäli kulkumuoto on **säiden armoilla**, täytyy vastuu kantaa hyväksymällä että joskus on päiviä jolloin kulkumuodolla on vaikea päästä
- Mikäli kulkumuoto **vaatii kallista infraa**, täytyy vastuu kantaa hyväksymällä että verovaroille on monesti parempaa käyttöä hyötyyn nähden
- Mikäli kulkumuoto on **hidas**, täytyy vastuu kantaa hyväksymällä että matkat kestävät pidempään
- Mikäli kulkumuoto vaatii **paljon tilaa** parkkeerattuna, täytyy vastuu kantaa hyväksymällä että tiiviillä alueella parkkeerauksesta täytyy maksaa, eikä joka oven eteen voi kulkumuotoaan jättää
- Mikäli kulkumuoto on **meluava tai vaarallinen**, täytyy vastuu kantaa hyväksymällä että joka kolkkaan sillä ei ole asiaa.

Tässä tullaankin perusasioiden äärelle. Jokainen liikennemuoto itsessään on hyvä ja kannatettava, mutta ne ovat parhaimmillaan eri paikoissa.

Henkilöautoilulle tulee olla tehokkaat väylänsä, mutta liiallisena se rajoittaa muiden ihmisten vapautta, oli se sitten liikkumista, turvallisuutta, tai elinympäristöä.

## Tampereen keskusta on hyvä esimerkki.

Keskustassa on priorisoitu autokehä jossa pääsee autolla, mutta jossa kävelijä kököttää valoissa, kuuntelee liikenteen pauhua ja hengittää katupölyä. Sitten taas neliökilometrin alue kehän sisällä on tehty kävelyn ehdoilla. Keskustassa on myös paikoin viihtyisiä katuja henkirei'iksi.

Resepti on tuttu lähes jokaisesta taloudellisesti vahvasta kaupunkikeskustasta ympäri maailmaa. (Tämä kehitys on tällä hetkellä osittain vastatuulessa Kalervo Kummolan johtamassa keskustan liikennejärjestelmäsuunnitelmassa, sillä esimerkiksi kävelykatujen karsimista tutkitaan. [Lue lisää täältä](https://www.laurinevanpera.fi/posts/tre-keskusta-2040))

Kaavoitus on avainasemassa liikkumisen vapauden luomisessa. 60-luvulla kun Suomessa lopetettiin Pyynikkien, Punavuorten ja Töölöjen rakentaminen ja alettiin rakentaa Kontulaa, Varissuota ja Peltolammia n. 10 kilometrin päähän keskustasta, ajatus oli että kaikkialle liikutaan autolla. Tampereella 60-luvulla yli-insinööri [totesi](https://trepo.tuni.fi/bitstream/handle/10024/67286/951-44-5657-2.pdf?sequence=1&isAllowed=y), että rollikkahallin yhteydessä kevyen liikenteen väylät ovat turhia, sillä moottoriliikenne korvaa tulevaisuudessa muut liikkumismuodot.

<tweet id="1577931674649870343"></tweet>

Virheitä on siis tehty, mutta ehkäpä tulevaisuuden Tampereella sinulle on luotu vapaus valita tehokas kulkumuoto muutaman kerran useammin viikossa?

Tämä on asia jonka eteen teen töitä. Kiitos kun luit ja mukavaa kevättä, liikuit miten tahansa.
