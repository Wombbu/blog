---
title: "Lyhyesti Rongankadusta, kadunvarsiparkeista ja ravintolan konkurssista"
excerpt: "Rongankadun ravintolan konkurssista on jäänyt oleellista tietoa kertomatta."
date: "2024-06-03T05:35:07.322Z"
readingTime: "3"
tags: "Tampere, Liikenne, Elinvoima"
coverImage:
  url: "/assets/blog/lyhyesti-rongankadusta/cover.JPG"
  desc: "Uudella Rongankadulla kävely, pyöräily, autoilu ja kutsuvuus ovat huomioitu tasapuolisesti. Tässä ajetaan uudella pyörätiellä"
---

Toivoin viimein pääseväni kirjoittamaan jostain muusta kuin Aamulehdestä, mutta taas mennään. Rongankadun ravintolakonkurssin uutisoinnista jäi sen verran oleellisia seikkoja kertomatta. 

Käyn nopeasti läpi tapahtumakulun

Vuosi sitten 27.7.2023 Aamulehti Moro julkaisee uutisen Rongankadun katuremontin vaikutuksesta yrittäjiin. Moron tapaan puhutaan vain ja ainoastaan parkkipaikoista, vaikka 75% keskustan ravintoloiden liikevaihdosta tulee muilla kulkumuodoilla.

Vuosi kuluu, ja Aamulehti julkaisee uutisen [Lotus Gardenin konkurssista](https://www.aamulehti.fi/talous/art-2000010458719.html). Uutinen nousee päivän luetuimmaksi. Uutisessa kirjoitettiin *Son \[ravintoloitsija\] mukaan Rongankadun rakennustyöt ja parkkipaikkojen väheneminen karkottivat asiakkaat.*

Uhkaava varjo lankesi Tampereen ylle. Maa tärisi ja villieläimet pakenivat. **Aamulehden kommenttiosasto oli herätetty**.

![Kommenttiosasto oli taattua laatua](/assets/blog/lyhyesti-rongankadusta/kommentit.jpg)

Seuraavaksi Moro-liite **haastatteli Kalervo Kummolaa parkkipaikoista Aamulehden kommenttiosion pohjalta** (nerokasta meta-huumoria). [Haastattelu](https://www.aamulehti.fi/moro/art-2000010466460.html)

Kummola antoi mielestäni melko neutraalin haastattelun. Remontin venähtäminen sai kritiikkiä. Parkkipaikkoja olisi saanut olla enemmän kuten aina, mutta olihan siinä sitten se kysymys katupuista. Keskusta tulee olla saavutettava kaikilla kulkumuodoilla jne.

Moro-liite spinnasi minusta suoraan sanottuna melko neutraaleista ja tolkullisista haastatteluvastauksista hyvin sensaationhakuisen jutun. Jutussa jopa puhutaan kaupunkilaisista, ja tarkoitetaan **Aamulehden kommenttipalstaa**. Mukaan vedettiin luonnollisesti myös keskustan oletettu näivettyminen.

Tämän jälkeen kadun konkurssi ja parkkipaikat yhdistettiin vielä uuden apulaispormestarin Ilkka Porttikiven [haastattelussa](https://www.aamulehti.fi/tampere/art-2000010468843.html) 

*Rongankadun kiinalaisen ravintolan ravintoloitsija syytti konkurssia pitkään venyneestä kadun remontista. Myös pormestari Kalervo Kummola (kok.) moitti, että kadulle jätettiin liian vähän parkkipaikkoja*

## Mitä jäi kertomatta

No sepä tässä jäi vain kertomatta, että **Lotus Garden on tehnyt tappiota lähes taukoamatta VUODESTA 2017**

![Ei olisi muuten ollut vaikea tarkistaa](/assets/blog/lyhyesti-rongankadusta/voitto.jpg)

Ja tiedättekö mitä? Alkuperäisessä konkurssiuutisessa oleva yrittäjän toteamus parkkipaikoista ei liittynyt kokemuksiin valmiista Rongankadusta, vaan se oli *vuoden vanha*, **remontin aikainen** kommentti. Tajusin muuten tämän vasta uutisen kolmannen kerran luettuani.

Eli nyt on

1. Julkaistu uutinen konkurssista ja otettu mukaan yrittäjän vuoden vanha **remontinaikainen** kommentti parkkipaikoista
2. Bongattu, että uutisen kommenttipalstassa syytetään kaupunkia (ajatella)
3. Haastateltu Kalervo Kummolaa "tamperelaisten", eli kommenttipalstan syytöksistä kaupungille
4. Tehty raflaava uutinen Kummolan melko neutraaleista kommenteista, ja vedetty mukaan keskustan näivettyminen
5. Kysytty tuoreelta apulaispormestarilta parkkipaikoista ja ravintolan konkurssista
6. Jätetty kertomatta yrityksen 7 vuotta jatkunut taloudellinen ahdinko
8. Saatu Nevanperä turhautumaan

## Mitä lukijan olisi ollut hyvä tietää

Ansaitsette parempaa. Jaan nyt tutkimuksia ja tilastoja, joiden pohjalta voit itse pohtia tilannetta. Nämä ovat vakilukijoille (❤️) jo tuttuja, mutta jälleen relevantteja.

### Millä raha tulee Tampereen keskustaan

Seuraavassa kuvassa eri kulkumuodoilla tuleva raha keskustaan. Ravintoloihin tulee autolla 25% liikevaihdosta:

![Ravintoloiden liikevaihdosta 25% tulee autolla. Aamulehti sivuutti täysin 75% enemmistön.](/assets/blog/80-luku-vs-nykyaika/kulkutapa-kulutus-tre.jpg)

On mahdollista, että yrittäjällä itsellään ei ollut realistinen kuva asiakkaidensa kulkumuodosta (monestiko sinulta on ravintolassa kysytty millä tulit). Tampereella 2000-luvun alussa tehdyssä kyselyssä yrittäjät yliarvioivat **rankasti** henkilöautolla tulevien osuuden. Autolla ja julkisilla tuli lähes saman verran liikevaihtoa, mutta yrittäjät arvioivat julkisilla tulevan **15%** ja autolla **76% (!!!)**

![Yksi syy epärealistisiin luuloihin on yksipuolisessa uutisoinnissa](/assets/blog/80-luku-vs-nykyaika/kulkutapa-vanha-tre.jpeg)

### Mistä ravintolat hyötyvät

Entäpä sitten ympäristön viihtyisyyden vaikutus ravintoloiden liikevaihtoon? Noh onneksi tätäkin on mitattu. Nimittäin ravintolat ovat taloudellisesti vahvimmillaan **kävelykaduilla**. Rongankadusta ei kävelykatua tullut mutta siihen suuntaan otettiin askel.

Suomessa kadun muutos kävelykaduksi [kasvattaa mediaanimyyntiä 23%, hyödyttäen nimenomaan ravintoloita eniten.](https://www.hel.fi/static/liitteet/kaupunkiymparisto/julkaisut/aineistot/aineistoja-09-20.pdf)

![Vinoparkit kuultavat tyhjän liiketilan ikkunasta. Tässä Tuomiokirkonkadun vinoparkkien edessä olevassa talossa on kolme tyhjää liiketilaa.](/assets/blog/lyhyesti-rongankadusta/IMG_6606.JPG)

### Näivettyykö keskusta?

Niin. Täyttyvätkö liiketilat näivettyvässä keskustassa? Koronasta, inflaatioshokista ja korkojen noususta huolimatta tyhjien liiketilojen lukumäärä on vähentynyt kolmetoista prosenttia vuodesta 2019. 

2010-luvun määrätietoisen kehittämisen myötä Tampereesta on noussut Suomen keskustojen elinvoimaykkönen [(EKK)](https://www.salokorpi.com/wp-content/uploads/2023/05/EKK-Suomen-TOP-12-elinvoimaiset-kaupunkikeskustat.pdf)!

![Suomen keskustojen elinvoima mitattuna. Lähde: EKK](/assets/blog/lyhyesti-rongankadusta/ekk.jpg)

### Reiluus

Entäpä sitten tilanjako? Onko autoilua nyt sorsittu ja pyöräilijät viilettävät kuninkaallisina? Aloitetaan liikennemääristä. Viimeisimpien mittausten mukaan (löytyy [Oskari-karttapalvelusta](https://kartat.tampere.fi/oskari/)) Rongankadulla kulki illan huipputunnin aikana

- 188 kävelijää
- 168 pyöräilijää
- 260 autoa

Ja tila oli jaettu aiemmin seuraavasti:

![Vanhan Rongankadun tilankäyttöä](/assets/blog/lyhyesti-rongankadusta/vanha-rongankatu-katutila.jpg)

Hmm.

Entäpä uudella kadulla?

![Uudella Rongankadulla tilanne on tasaisempi](/assets/blog/lyhyesti-rongankadusta/uusi-rongankatu-katutila.jpg)

Näyttää reilummalta.

## Nähdään kunnallisvaaleissa!

On mahdollista että esimerkiksi juuri Lotus Gardenin asiakkaat käyttäisivät erityisen paljon autoa. Olihan se parkkipaikkakeskittymän vieressä, ja saattoi tarjota ruokaa joka maistuisi nimenomaan henkilöautolla saapuvalle, oven viereen pysäköintiä kynnyskysymyksenä pitävälle ryhmälle. 

Tai sitten ei. Tämä oli kuitenkin uutisoinnin oletus, ja enemmistö keskustan rahankäyttäjistä sivuutettiin täysin. 

Koko saaga oli turhauttavaa luettavaa. Toivon kuitenkin että pystyin jakamaan teille tiedonpalasia, joilla pystytte muodostamaan mielipiteenne paremmin. Kiitos kun luit!

Nähdään kunnallisvaaleissa!

<getnotified></getnotified>

