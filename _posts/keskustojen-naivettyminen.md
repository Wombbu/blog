---
title: "Kaupunkikeskustat näivettyvät. Miksi?"
excerpt: ""
date: "2023-05-01T17:00:00.000Z"
readingTime: "3"
tags: "Tampere, Helsinki, Elinvoima"
coverImage:
  url: "/assets/blog/keskustojen-naivettyminen/cover.jpeg"
  desc: "Pieni lelukauppa lopettaa Tampereella"
  credit: "Lauri Nevanperä"
---

Kaupunkikeskustojen näivettymisestä on keskusteltu viime syksystä lähtien paljon ja tunteella, sijoituspodcasteja myöten.

Tilastojen valossa on totta että kaupunkikeskustojen elinvoima vähenee. Miksi? **Seuraavassa viisi syytä miksi kaupunkikeskustat näivettyvät**

## Kauppakeskukset

Tiesitkö että Pasilan Tripla on yksi maailman kalleimmista rakennuksista? Tiesitkö että Tampereen Ratinassa on 113 liikettä?

Helsingin keskustan ympärille on rakennettu viime vuosina **308 000 m²** kauppakeskuspinta-alaa. Lukemaan sisältyy vain Tripla sekä Redi.

Seinäjoki on äärimmäinen esimerkki kauppakeskusten vaikutuksesta keskustan elinvoimaan. Kun keskustan viereen avattiin Ideapark, [Seinäjoen keskustan elinvoimaluku](https://www.kaupunkikeskustat.fi/wp-content/uploads/2022/05/Elinvoimajulkistus-2022-liite.pdf) laski ensimmäisenä vuonna **19 %** ja toisena vuonna **13 %**

## Verkkokauppa

Suomen verkkokauppa on kasvanut nollasta [**13.4 miljardin** liiketoiminnaksi](https://www.paytrail.com/raportti/verkkokauppa-suomessa-2022) parissakymmenessä vuodessa.

Erikoistuotteet ostetaan enenevissä määrin verkosta, päivittäistavarat kauppakeskuksista. Kaikki tämä on perinteisesti ollut keskustojen heiniä. Ei ole enää.

## Supermarketit

Suomen kaupungit ovat hajautuneet 60-luvulta eteenpäin. Asutusta hajautettiin alkuun **lähiöihin** n. 10 kilometrin päähän keskustasta. Aikansa kaupungit eivät miellyttäneet keskiluokkaa, ja 90-luvun aikana etenkin **kehyskunnat** alkoivat vetää keskiluokkaisia asukkaita. Hajautumiskehitys, eli Nurmijärvi-ilmiö huipentui vuonna 2007, ja on globaalin finanssikriisin jälkeen laantunut.

Hajautunutta kaupunkia palvelemaan kaavoitettiin supermarketeja kehäteiden varsille. Tästä todisteena ovat [Citymarket-kauppakeskusten kasvuluvut](https://www.kesko.fi/media/uutiset-ja-tiedotteet/lehdistotiedotteet/2001/citymarket-ketju-30-vuotta----kasvu-ja-investointitahti-jatkuvat-kiivaana/). 1990-luvun alussa Citymarketeja oli **16**, 2000-luvun alussa **30** ja nykyään yli **80**

Minusta on hyvä että kauppakeskuksia on kaavoitettu, sillä tämä helpottaa arkea hajautuneessa kaupungissa. Seurauksena kuitenkin autovyöhykkeellä elävien rahat käytetään suuressa määrin kehäteiden varsilla keskustan sijaan.

Keskustasta onkin tullut korostuneesti kävelijöiden, joukkoliikenteen ja pyöräilijöiden rahankäyttöpaikka. [Helsingin keskustassa autoilun osuus rahankäytöstä on 8-18%](https://fi.ramboll.com/media/rfi/helsingin-keskustan-asiointiselvitys), ja [Tampereella se on 29% (mittaus korona-aikana)](https://fi.ramboll.com/media/rfi/tampereen-asiointitutkimus).

[@preview](https://areena.yle.fi/1-50150595)

<figcaption>Yhdysvalloissa asutusta on hajautettu vuosikymmeniä pidempään, ja kuolleita keskustoja on elvytetty jo 70-luvulla. Videolla lisää aiheesta</figcaption>

## Autoilun sujuvuus ja parkkipaikat

Nostan tämän, sillä keskustojen ongelmista syytetään usein autoilun unohtamista. Minusta on tärkeää että autolla pääsee sujuvasti keskustaan, ja mielestäni asia on tilankäytölliset ja taloudelliset realiteetit huomioiden varsin hyvällä tolalla.

**Tampereella** keskustan autoliikennettä palvelemaan on rakennettu viime vuosina valtatiet yhdistävä Ratapihankatu josta pääsee suoraan pääkadun alle tuhannen paikan Hämpin parkkiluolaan. Tampereen keskustassa on 8000 autohallipaikkaa.

[**Helsingissä** tyytyväisyys autoliikenteen sujuvuuteen ja parkkipaikkoihin kasvanut viimeiset 25 vuotta niin asukkaiden kuin yritystenkin mielestä.](https://www.hel.fi/static/liitteet/kaupunkiymparisto/julkaisut/julkaisut/julkaisu-04-23.pdf). Samaten [Helsingin kantakaupungin katutilasta 86% on varattu autoille.](https://hri.fi/data/fi/showcase/helsingin-kantakaupungin-katutilasta-86-on-varattu-autoille).

Näivettymiskeskustelua käydään myös [**Salossa**](https://www.sss.fi/2023/04/paakirjoitussalon-keskusta-naivettyy-hengilta/) ja [**Lahdessa**](https://yle.fi/a/74-20011377), jotka tunnetaan autoilukeskustoistaan.

Tilastoista ja kehityshankkeista johtuen en oikein voi kallistua tämän syyn kannalle. Jokaista katua ei ole tarkoituksenmukaista täyttää läpiajolla ja parkkeerauksella, sillä tutkimusten mukaan [Kävelykaduilla myynti on 20% mediaanimyyntiä suurempaa.](https://www.hel.fi/static/liitteet/kaupunkiymparisto/julkaisut/aineistot/aineistoja-09-20.pdf)

Totean kuitenkin että autoliikenne tulee ottaa vastaisuudessakin huomioon keskustaan saapuessa, ja keskustan ympärillä tulisi olla autoliikenteelle priorisoitu keskustan kehä. Kaupunkikeskustan täytyy palvella koko kaupunkiseutua. Logistiikka, pelastustyö ja kunnossapito täytyy huomioida.

![Uudenmaankatu on tavallinen katu Helsingin ydinkeskustassa. Miten hoitaisit logistiikan täällä?](/assets/blog/keskustojen-naivettyminen/hki.jpg)

## Korona

Toisin kuin muut mainitsemani teemat, korona ei ole pitkäaikainen trendi vaan lyhytaikainen sokki. Sillä oli kuitenkin valtavat vaikutukset etenkin Helsingin ydinkeskustaan. Trendi on onneksi jo ylöspäin, sillä [Helsingin ydinkeskustassa asiakasmäärät ovat kasvaneet vuodessa **21 % - 32 %**](https://yle.fi/a/74-20024636).

### Näistä syistä korona runteli Helsingin keskustaa

- Korona ajoi ihmiset pois joukkoliikenteestä. [Joukkoliikenne tuo 60-70% Helsingin keskustan rahasta](https://fi.ramboll.com/media/rfi/helsingin-keskustan-asiointiselvitys)
- Korona lopetti turismin lähes kokonaan. [Helsingissä matkailun koko on 2 miljardia euroa](https://matkailusaatio.fi/wp-content/uploads/2021/09/Helsingin_matkailun_potentiaali_2X.pdf)
- Korona ajoi ihmiset etätöihin. [Helsingin keskustassa on huomattavan paljon toimistotilaa asuntoihin suhteutettuina](https://www.rakli.fi/blogi/ratkaisu-helsingin-ydinkeskustan-naivettymiseen-tyhjat-toimistot-asunnoiksi/)

![<a href="https://nepton.fi/uutiset/etatyo-tilastot-koronakriisin-aikana/" target="_blank">Työajanseurantayritys Neptonin tilastossa etätyö nelinkertaistui koronan myötä</a>](/assets/blog/keskustojen-naivettyminen/etatyo.webp)

## Mikä avuksi

> Asiakkaat haluavat kasvavassa määrin perinteisen shoppailun lisäksi viettää aikaa ja viihtyä keskustassa, Kluuvista vastaava asset manager Mikael Orkovaara sanoo <cite><a href="https://yle.fi/a/74-20024636">Yle.fi</a></cite>

Asiantuntijat kautta linjan tuntuvat olevan samaa mieltä: Vähittäiskaupan siirtyessä verkkoon ja kauppakeskuksiin, keskustan on luotava nahkansa viihtyisänä, elämyksellisenä paikkana jossa viettää aikaa mielellään. [Resepti on sama kuin Ideaparkissa](https://lvs.fi/2020/10/14/toivo-sukari-ideapark-on-kaupan-ja-viihtymisen-keskus/).

![Keskustat muuntuvat elämyksellisempään suuntaan. Nokia Arena Tampereella on osa tätä kehitystä.](/assets/blog/keskustojen-naivettyminen/nokia-arena.jpeg)

Katusuunnittelun vastuu on tässä yhtälössä suuri. Katujen tulee olla viihtyisiä ja mielenkiintoisia kävelijöille. Myös keskusta-asutuksen lisääminen on tärkeää, sillä esimerkiksi Tampereella kävelijät ovat suurin rahankäytöllinen ryhmä.

Mielestäni Tampereella on varsin hyvä lähtökohta: **Keskustaan saavutaan nopeasti jotta siellä voidaan olla hitaasti**.

[@preview](https://www.laurinevanpera.fi/posts/elinvoimaa-tampereen-keskustaan)
